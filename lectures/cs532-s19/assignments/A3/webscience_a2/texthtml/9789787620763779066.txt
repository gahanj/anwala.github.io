Överväger att ställa upp i valet – därför gynnar det Trump
KOLUMNISTER
Howard Schultz har varit demokrat i hela sitt liv.
Ända sedan han från en fattig bakgrund lyckats uppfylla den amerikanska drömmen och bli stenrik.
Nu stämplas han som mannen som kan göra det möjligt för Donald Trump att sitta kvar i fyra år till.
Howard Schulz funderar allvarligt på att ställa upp i presidentvalet 2020 som oberoende kandidat. Han tänker resa runt i USA de närmaste tre-fyra månaderna för att bedöma hur stort stödet är för hans kandidatur.
Tror Schultz att han kan vinna ställer han upp.
Något som gjort honom till en hatad man bland ledande demokrater runtom i landet. De riktar en uppmaning sammanfattad i tre ord: Gör det inte.
Det amerikanska tvåpartisystemet gör det svårt för någon utomstående att ställa upp som tredje kandidat. Under alla år är det ingen oberoende kandidat som lyckats bli vald. Ett fåtal har försökt men alltid misslyckats.
En av de senaste som testade var affärsmannen Ross Perrot i valet 1982. Han fick 19 procent av rösterna men var inte ens i närheten av en seger. Ändå är han den som lyckats bäst.
Tvåpartisystemet gör att balansen rubbas med en tredje kandidat. Den tredje kandidaten ”stjäl” flest röster antingen från demokraternas kandidat eller från republikanernas.
Var vd för Starbucks
Så var det exempelvis med miljö- och konsumentaktivisten Ralph Nader som ställde upp i valet år 2000. Han fick bara tre procent men utan honom hade nästan säkert demokraten Al Gore blivit president i stället för George W Bush.
Nu fruktar demokraterna en upprepning av samma scenario om Howard Schultz ställer upp.
Schultz började med två tomma händer men är i dag en av USA:s mest välbärgade med en förmögenhet på runt 30 miljarder kronor. Pengar han tjänat som vd för kaffekedjan Starbucks under sammanlagt nästan 25 år.
1 av 3 | Foto:  Michael Conroy / APFörre Starbucks-vd:n Howard Schultz funderar på att ställa upp i presidentvalet 2020.
Han hävdar själv att han varit demokratiska partiet trogen i alla år. Han gör ingen hemlighet av att målet med att ställa upp i presidentvalet är att få bort Donald Trump från makten.
– Ingen vill bli av med honom mer än jag, tro mig, säger han.
Problemet är att nästan alla demokrater ser honom som en ”spoiler”. En kandidat som kommer att ta röster från demokratiska partiets presidentkandidat i valet 2020.
Går inte att stoppa
Följden blir att demokraternas röster delas på två kandidater vilket kommer att gynna Trump och öka hans chanser att hänga sig kvar vid makten. Det amerikanska presidentvalet avgörs av något som kallas electoral college. Den presidentkandidat som vinner flest röster i en delstat får alla dess elektorsröster.
Med demokraternas röster delade på två kandidater kommer Trump sannolikt att vinna fler delstater än om det bara funnits en utmanare.
Problemet är att ingen kan stoppa Schultz. Genom att satsa delar av sin ansenliga förmögenhet kan han strunta i partiernas nomineringsprocess och utse sig själv.
Schultz är givetvis inte korkad. Han vet hur systemet fungerar.
Hans argument är att demokratiska partiet tagit ett så långt steg åt vänster att den kandidat som partiet nominerar förmodligen inte har en chans mot Trump.
Luktar socialism
Så gott som alla de kandidater som hittills sagt att de ställer upp är för en allmän sjukvårdsförsäkring, gratis eller kraftigt subventionerade högskolestudier, kraftig beskattning av de rika och ett antal andra förslag som luktar socialism lång väg. Knappast något den breda amerikanska allmänheten är redo att anamma.
Schultz hävdar att han kan locka en rad väljare i mitten som förra valet röstade på Trump men som nu är missnöjda och letar efter en mer moderat person att lägga sin röst på. Det kan han säkert ha rätt i.
Men det är ofrånkomligt så att hans kandidatur skulle gynna Trump. Många demokrater röstar på partiets kandidat vem det än är.
Rösterna till vänster och i mitten skulle splittras upp.
Det är ingen slump att Trump försöker trigga Schulz att ställa upp genom att hävda att han är för feg.
Ställer Schultz upp är risken/chansen överhängande att han på ett silverfat överlämnar fyra år till för Trump.
De kan utmana Trump 2020 00:56
avWolfgang Hansson
25 januari NYHETER
29 januari NYHETER
21 januari NYHETER
Dela det här:
Kommentera
