
Trump Senato’ya resti çekti! Gerilim artıyor – Ekomonitör | İş ve Ekonomi Haberleri
Trump Senato’ya resti çekti! Gerilim artıyor
Senato’nun Trump yönetimine Kaşıkçı cinayetine ilişkin “Magnitsky  Yasası” kapsamında tanıdığı 120 günlük süre dün yerel saatle 00.00’da doldu ancak  Beyaz Saray’dan herhangi bir yanıt gelmedi.
ABD Senatosu Dış İlişkiler Komitesi tarafından 10 Ekim 2018’de Trump’a  gönderilen mektupta, Kaşıkçı cinayetinden doğrudan Suudi Veliaht Prens Muhammed  bin Selman’ın sorumlu olup olmadığının “Magnitsky Yasası” kapsamında 120 gün içinde açık bir şekilde ortaya konması talep ediliyordu.
Trump’ın takdir hakkı
Adının açıklanmasını istemeyen üst düzey bir Beyaz Saray yetkilisi, AA  muhabirine Başkan Trump’ın “Komite taleplerine yanıt vermeme konusundaki takdir hakkını kullanmayı sürdüreceğini” açıklamıştı.
Yetkili, ABD Dışişleri Bakanlığının düzenli olarak Kongreyi Kaşıkçı  cinayeti konusunda bilgilendirdiğini kaydetmiş ve “ABD, bu hain eylem karşısında  ilk ciddi yaptırım kararı alan ülkeydi. Önceki yönetimlerin pozisyonlarıyla  uyumlu ve anayasal güçler ayrılığı ilkesine uygun olarak Başkan, Kongre  komitelerinin taleplerine yanıt vermeme konusundaki takdir hakkını kullanmayı  sürdürecektir.” ifadelerini kullanmıştı.
“Trump’ın takdir yetkisi yok”
Trump yönetiminin bu konuda herhangi bir yanıt vermemesi tartışmalara  yol açtı. Trump’ın, Senato’nun talebine herhangi bir yanıt vermemekle takdir  yetkisi bulunmayan bir yasayı ihlal ettiği yorumları yapılıyor.
ABD Senatosu Dış İlişkiler Komitesi  Kıdemli Üyesi Bob Menendez’in Sözcüsü Juan Pachon, “Yasa açık ve net. Başkan’ın  burada hiçbir takdir yetkisi yok. Kendisi ya yasaya uygun davranacak ya da yasayı  ihlal edecek.” değerlendirmesini yapmıştı.
Beyaz Saray’ın Senatoya herhangi bir yanıt vermemesi durumunda bazı  senatörlerin yeni bir yasa tasarısıyla ABD’nin Suudi Arabistan’la ilişkileri,  Yemen’deki savaş ve Kaşıkçı cinayeti konularını yasal düzlemde daha güçlü şekilde  gündeme getirmeye hazırlandıkları ifade ediliyor.
Kaşıkçı cinayeti
Evlilik işlemleri için 2 Ekim 2018’de girdiği Suudi Arabistan’ın  İstanbul Başkonsolosluğuna giden Suudi gazeteci Kaşıkçı’dan bir daha haber  alınamamıştı. Cinayetin üzerinden geçen sürede Kaşıkçı’nın ne zaman, nerede ve  nasıl öldürüldüğüyle ilgili bilgiler ortaya çıktı ancak cesedinin nerede olduğu  konusu hala netlik kazanmadı.
Cinayette Suudi Arabistan izleri
Amerikan Washington Post gazetesi, ABD Merkezi İstihbarat Teşkilatının  (CIA), Kaşıkçı cinayetinin emrini Suudi Arabistan Veliaht Prensi Bin Selman’ın  verdiği sonucuna ulaştığını yazmıştı.
Birleşmiş Milletler Yargısız ve Keyfi İnfazlar Özel Raportörü Agnes Callamard, Kaşıkçı cinayetine yönelik uluslararası soruşturma kapsamında 28 Ocak-3 Şubat’ta Türkiye’ye gerçekleştirdiği ziyarete ilişkin yaptığı açıklamada “Türkiye’deki görevim sırasında toplanan deliller, Kaşıkçı’nın, Suudi Arabistan devleti yetkilileri tarafından acımasızca ve önceden tasarlanmış cinayete kurban gittiğini gösteriyor.” ifadesini kullanmıştı.
Kaynak:AA
Etiketler
Ekomonitor.com.tr internet sitesinde yer alan yazılı ve görsel içerik izinsiz olarak tamamen kopyalanamaz, başka yerde kullanılamaz.
Ekomonitor.com.tr Anadolu Ajansı ve İhlas Haber Ajansı abonesidir.
Genel Yayın Yönetmeni
