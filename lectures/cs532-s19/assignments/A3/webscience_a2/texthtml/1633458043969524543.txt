Udostępnij:
jmk 10.02.2019, 09:20 |aktualizacja: 11:09
Udostępnij:
Porozumienie w sprawie opłat za stacjonowanie wojsk będzie obowiązywało tylko rok (fot. PAP/EPA/Yonhap)
najnowsze
Amerykańscy i południowokoreańscy urzędnicy podpisali krótkoterminową umowę podnoszącą opłaty, jakie ponosi Korea Południowa za stacjonowanie. Poprzednia umowa wygasła, a Donald Trump zażądał od Seulu zwiększenia nakładów.
– To był bardzo długi proces, w ramach którego jednak ostatecznie udało się osiągnąć sukces – oświadczyła minister spraw zagranicznych Korei Południowej Kang Kiun Wha. Za kilka miesięcy najprawdopodobniej rozpocznie się kolejna tura negocjacji, ponieważ o ile poprzednie umowy podpisywano na pięć lat, obecna będzie obowiązywać tylko rok.
Starszy doradca Departamentu Stanu USA ds. negocjacji i umów w zakresie bezpieczeństwa Timothy Betts oświadczył, że pieniądze to tylko niewielki, ale istotny element wsparcia sopjuszu obu państw ze strony Seulu. – Rząd Stanów Zjednoczonych dostrzega wielki wkład Korei Południowej w nasz sojusz oraz w utrzymywanie pokoju i stabilności w regionie – oświadczył Betts.
Obie strony przeprowadziły od marca 2018 r. dziesięć rund rozmów, którym towarzyszyły ponawiane wielokrotnie wezwania Trumpa do wyraźnego zwiększenia przez Seul swojego wkładu finansowego. Urzędnicy południowokoreańscy twierdzą, że starali się ograniczyć obciążenie do 1 bln wonów i jednocześnie wynegocjować co najmniej trzyletni okres ważności umowy.
#wieszwiecejPolub nas
Jeden z parlamentarzystów jeszcze w styczniu mówił, że negocjacje utknęły w martwym punkcie, gdy Stany Zjednoczone zgłosiły „nagłe i nieakceptowane” żądanie, by Seul płacił rocznie ponad 1,4 bln wonów.
Obu stronom zależało jednak na zminimalizowaniu skutków braku porozumienia, jakie musieliby ponieść południowokoreańscy pracownicy amerykańskich baz oraz na tym, by niepodpisana umowa nie utrudniała prac wokół zbliżającej się drugiej rundy rozmów nuklearnych USA-Korea Północna.
Podczas ostatniego orędzia o stanie państwa, wygłoszonego w Kongresie 5 lutego, Donald Trump zapowiedział, że spotka się z przywódcą KRLD Kim Dzong Unem w Wietnamie 27 i 28 lutego.
Większe manewry faktycznie zawieszono, choć dalej przeprowadzano ćwiczenia na mniejszą skalę, co wzbudzało krytykę mediów z Północy.
Około 70 proc. finansowego wkładu Południowej Korei pokrywa koszty płac około 8,7 tys. południowokoreańskich pracowników – administracyjnych, technicznych i innych – w bazach wojskowych USA.
Pod koniec 2018 r. amerykańskie dowództwo ostrzegało, że jeśli porozumienie nie zostanie osiągnięte, od połowy kwietnia 2019 r. pracownicy ci mogą zostać wysłani na przymusowy urlop.
Wojska amerykańskie stacjonują w Korei Południowej od czasów wojny koreańskiej w latach 1950-53. Obecnie przebywa tam 28,5 tys. żołnierzy USA.
źródło: Reuters
