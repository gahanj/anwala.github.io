سرخط خبرها
عکس آرشیوی از معاینه سالانه پرزیدنت ترامپ در سال ۲۰۱۸
پزشک دونالد ترامپ، رئیس‌جمهوری ایالات متحده آمریکا، اعلام کرده که او در «سلامت کامل» است.
دکتر شان کلنی، پزشک مخصوص پرزیدنت ترامپ، روز جمعه ۱۹ بهمن ماه پس از انجام معاینات سالانه رئیس جمهوری آمریکا گفت: «من با خوشحالی اعلام می‌کنم که رئیس‌جمهوری ایالات متحده از سلامت کامل برخوردار است.»
پزشک مخصوص پرزیدنت ترامپ گفته است که او در مدت زمان ریاست‌جمهوری و حتی پس از آن تندرست باقی خواهد ماند.
معاینه سالانه رئیس‌جمهوری ایالات متحده در مرکز پزشکی نظامی والتر رید در بیرون شهر واشنگتن و به مدت ۴ ساعت تحت نظر دکتر شان کلنی و یک هئیت ۱۱ نفره از متخصصین انجام شده است. این معاینه‌های سالانه و گزارش آن یک رویه در آمریکا محسوب می‌شود.
ادامه خبر
مهم‌ترین خبرهای روز ایران و جهان
اسفند ۰۲, ۱۳۹۷
بازیگر آمریکایی خود را قربانی یک حمله نشان داد تا جلب توجه کند
جسی اسمولت - عکس از اداره پلیس شیکاگو، ۲۱ فوریه ۲۰۱۹
به روز شده - جسی اسمولت، بازیگر آمریکایی که مدعی شده بود قربانی جرم ناشی از نفرت شده است، ظاهرا سه هزار و ۵۰۰ دلار به دو نفر داده بود تا حمله به او را صحنه سازی کنند.
مجله پیپل به نقل از «ادی جانسون» رئیس پلیس شیکاگو نوشت، اسمولت می‌خواسته با این کار جلب توجه کند چون از میزان حقوق دریافتی خود ناراضی بود.
دو برادر به پلیس اعتراف کرده‌اند این بازیگر به آنها پول داده و آنها را در نقشه حمله ساختگی راهنمایی کرده است. پلیس همچنین متوجه شده که اسمولت یک ساعت قبل و یک ساعت بعد از حمله با این دو برادر تماس تلفنی داشت.
پیشتر، این بازیگر سریال تلویزیونی آمریکایی امپراتوری (امپایر) ادعا کرده بود که در شهر شیکاگو به او حمله شده است.
اسمولت به پلیس گفته بود که مهاجمین روی او یک مایع - که به نظر محلول سفید کننده می آمد - ریختند و دور گردنش یک طناب دار انداختند، و او را به خاطر نژاد و گرایش جنسی‌اش (همجسنگرایی) مورد تحقیر و ناسزا قرار دادند.
سخنگوی پلیس شیکاگو می‌گوید بررسی پرونده حمله به اسمولت منابع و وقت قابل توجهی از پلیس گرفته و ۱۲ کارگاه پلیس روی آن کار می کردند.
ادامه خبر
اسفند ۰۲, ۱۳۹۷
کوین کاستنر و دایان لین در فیلم «رهایش کن» همبازی می‌شوند
فیلم هیجانی «رهایش کن» با بازی دو ستاره سینما، «کوین کاستنر» و «دایان لین» بر اساس رمانی با همین نام در دست تولید است.
رمان نوشته «لری واتسون» داستان یک کلانتر بازنشسته (با بازی کاستنر) را روایت می‌کند، که همراه با همسرش (دایان لین) بعد از مرگ پسرشان مزرعه خود در مونتانا را رها می‌کنند تا به نوه خود که در خطر است کمک کنند.
فیلمبرداری این فیلم بهار امسال شروع خواهد شد.
ادامه خبر
اسفند ۰۲, ۱۳۹۷
درخواست چهار سناتور جمهوری‌خواه از گروه ویژه اقدام مالی برای برخورد جدی با ایران
گروه ویژه اقدام مالی (اف‌ای‌تی‌اف)
تد کروز، تام کاتن، مارکو روبیو و تام تیلیس، چهار سناتور جمهوری‌خواه از گروه ویژه اقدام مالی خواسته‌اند جدیت کامل برای برخورد با فعالیت‌های مالی «نامشروع» و «مسموم» جمهوری اسلامی در نظام جهانی بانکی نشان دهد.
به گزارش وبسایت «فری‌بیکن» که روز پنجشنبه دوم اسفند منتشر شد، این چهار سناتور مقارن اجلاس گروه ویژه اقدام مالی در پاریس، که فعالیتش روی مقابله با پولشوئی متمرکز است، درخواست کرده‌اند فعالیت‌های مرتبط با حمایت مالی از تروریسم که جمهوری اسلامی به آن دست می‌زند، متوقف شود.
ادامه خبر
اسفند ۰۲, ۱۳۹۷
آرشیو
گروه ناظر بر وضعیت حقوق بشر سوریه از انفجار خودروی بمب گذاری شده در منطقه دیرالزور سوریه خبر داد.
به گفته این گروه، این خودرو روز پنجشنبه ۲ اسفند از طریق کنترل از راه دور و در حالی که یک کاروان کارگران و تکنسین های یک میدان نفتی عبور می کردند، منفجر شد.
به گزارش آسوشیتدپرس به نقل از این گروه ناظر مستقر در بریتانیا که اخبارش را از فعالان سوری می گیرد، ۲۰ نفر در این انفجار کشته و شمار دیگری مجروح شدند.
اما یک فرمانده نیروهای سوری مورد پشتیبانی آمریکا نیز از انفجار انتحاری دو خودروی بمب گذاری شده در همین روز در دیرالزور خبر داده است، که به گفته او ۱۴ نفر کشته شدند. به گفته او، این دو انفجار پشت سر هم در بازار یک روستا در حدود ۱۰ کیلومتری میدان نفتی العمر روی داد.
ادامه خبر
اسفند ۰۲, ۱۳۹۷
معاون وزیر خارجه آمریکا: قانون اساسی کوبا نسبت به هر تغییری با خشونت برخورد می‌کند
عکس از آرشیو
معاون وزیر خارجه آمریکا در امور نیمکره غربی روز پنجشنبه دوم اسفند در پیامی در توئیتر با اشاره به قانون اساسی کوبا که قرار است در کوبا به رفراندوم گذاشته شود، گفت: ‌«قانون اساسی جدید کوبا هرگونه مخالفت با حزب کمونیست جرم است».
کیمبرلی برایر با بیان این که‌ «همچنین این قانون اساسی تهدید می‌کند هرکسی که بخواهد تغییری در نظم سیاسی، اجتماعی و اقتصادی با برخورد خشن روبرو خواهد شد،» گفت: «انقلابی که به زور باید آن را نگه داشت، انقلابی شکست خورده و ناکام است.»‌
رفراندوم قانون اساسی کوبا قرار است ۲۴ فوریه (پنجم اسفند) برگزار شود. مخالفان در کوبا دو دسته شده و شماری از مردم می‌خواهند در انتخابات شرکت نکنند، و بخشی دیگر از مردم خواسته اند به آن رای منفی بدهند.
مقامات کوبا می‌گویند قانون اساسی را بر اساس واقعیت‌های موجود، تغییر داده‌اند.
ادامه خبر
اسفند ۰۲, ۱۳۹۷
آمریکایی‌های مسلح دستگیر شده در هائیتی به آمریکا بازگشتند
بخش انگلیسی صدای آمریکا - پنج شهروند آمریکایی در میان هشت نفر که چند روز پیش در هائیتی با اسلحه‌های اتوماتیک و دیگر سلاح‌ها دستگیر شده بودند، به ایالات متحده بازگشتند.
مقام‌های آمریکایی و هائیتی می‌گویند این مردان چهارشنبه عصر، پیش از قرار حضور در دادگاه، پورتوپرنس پایتخت هائیتی را ترک کردند.
افراد مذکور به محض ورود به خاک آمریکا بازداشت شدند. هنوز روشن نیست آنها با چه اتهامی روبرو خواهند شد.
این پنج آمریکایی از اعضای پیشین کماندوهای ویژه نیروی دریایی آمریکا توصیف شده‌اند.
دو صرب هم در میان بازداشتی‌ها در هائیتی بوده اند، که ظاهرا یکی از آنها اجازه اقامت دائم در آمریکا را دارد. یک تبعه هائیتی که ایالات متحده به هائیتی بازگردانده بود نیز در آن کشور مانده است.
این هشت نفر در خودرویی مملو از سلاح، پهپاد و تجهیزات ارتباطات ماهواره‌ای در خودرویی بدون پلاک دستگیر شده بودند.
دستگیری آنها در پی بیش از یک هفته تظاهرات خشونت بار در هائیتی با درخواست استعفای رئیس جمهور به دلیل تورم فزاینده و اتهامات فساد صورت می‌گیرد.
نخست وزیر هائیتی در مصاحبه با سی‌ان‌ان این افراد را «مزدور» و «تروریست» هایی توصیف کرد که به دنبال بی‌ثبات کردن شاخه اجرایی دولت بوده‌اند.
ادامه خبر
اسفند ۰۲, ۱۳۹۷
پرزیدنت ترامپ: آمریکا باید در صحنه فناوری راهبر و پیشرو باشد
دونالد ترامپ رئیس جمهوری آمریکا روز پنجشنبه دوم اسفند در پیامی در توئیتر گفت: ‌«من می‌خواهم بالاترین سرعت اینترنت در ایالات متحده برقرار باشد. فناوری‌هایی چون فایو جی، بسیار قدرتمند‌تر، سریع‌تر و هوشمندتر از استانداردهای فعلی هستند. شرکت‌های آمریکایی باید تلاش خود را افزایش دهند، در غیر این صورت عقب می‌مانند.»‌
وی افزوده است: ‌«هیچ دلیلی ندارد ما در چیزی که بخشی از آینده است، عقب بمانیم. من می‌خواهم آمریکا از راه رقابت پیش بیافتد، و نه این که با نپذیرفتن فناوری‌های نوین، بیرون بماند.»
پرزیدنت ترامپ گفته است: «ما باید در هر حوزه‌ای که کار می‌کنیم، راهبر و پیشرو باشیم. به ویژه وقتی پای فناوری در میان باشد.»‌
ادامه خبر
اسفند ۰۲, ۱۳۹۷
کریس همزورت در فیلم جدید نقش «هالک هوگان» کشتی‌گیر حرفه‌ای آمریکایی بازی می‌کند
کریس همزورت هنرپیشه فیلمهای ابرقهرمانی «تور» قرار است در فیلم جدیدی که ساخت شرکت نتفلیکس است در نقش هالک هوگان، کشتی‌گیر حرفه‌ای آمریکایی، بازی کند.
به گزارش «هالیوود ریپورتر» نتفلیکس حق ساخت فیلمی از شرح حال «تری جین بولا» که با نام «هالک هوگان» شناخته می‌شود را به دست آورده است.
تاریخ تولید فیلم هنور مشخص نشده است، اما تمرکز فیلم بر زندگی هوگان در دنیای کشتی است.
ادامه خبر
اسفند ۰۲, ۱۳۹۷
دو رقیب جدی انتخاباتی نتانیاهو ائتلاف کردند
دو نفر از جدی ترین رقبای انتخاباتی بنیامین نتانیاهو نخست وزیر اسرائیل، با هدف شکست دادن او در انتخابات ماه آوریل، با هم متحد شده و یک ائتلاف میانه تشکیل داده اند.
بنی گانتس فرمانده پیشین ستاد مشترک ارتش اسرائیل، و یائیر لاپید سیاستمدار میانه رو، موافقت کردند که در صورت پیروزی در انتخابات ماه آوریل، به طور چرخشی نخست وزیر اسرائیل باشند.
به گزارش بی بی سی، نتانیاهو نیز با چند حزب راست افراطی برای کسب رای بیشتر، ائتلاف کرده است. حزب دست راستی نتانیاهو که لیکود نام دارد، به رغم تحقیقات درباره اتهامات فساد علیه او، در نظرسنجی ها پیشتاز است.
دادستان کل اسرائیل قرار است درباره این که آیا علیه نتانیاهو باید اعلام جرم شود یا خیر، طی هفته های آینده تصمیم گیری کند. نتانیاهو اتهامات وارد شده را رد می کند.
ادامه خبر
اسفند ۰۲, ۱۳۹۷
امارات این هفته بیش از ۵ میلیارد دلار قراردادهای خرید نظامی امضا کرد
آرشیو
امارات متحده عربی این هفته ۵ میلیارد و ۴۵۰ میلیون دلار قراردادهای خرید تجهیزات جنگی امضا کرد.
به گزارش رویترز در روز پنجشنبه ۲ اسفند، امارات این قراردادها را در جریان یک نمایشگاه تجهیزات دفاعی امضا کرد.
رویترز می نویسد توافق های نظامی در شرایطی امضا شده است که نقش این کشور در جنگ یمن زیر ذره بین قرار داد.
قراردادهای نظامی جدید امارات با شرکت هایی از آمریکا، روسیه، پاکستان، ترکیه و آفریقای جنوبی امضا شده است.
ادامه خبر
اسفند ۰۲, ۱۳۹۷
تصویر آرشیوی از دو هواپیمای سوخوی ۲۴
یک هواپیمای ارتش الجزایر در جریان یک پرواز آزمایشی سقوط کرد و دو سرنشین آن کشته شدند.
وزارت دفاع الجزایر سقوط این هواپیما را روز پنجشنبه ۲ اسفند اعلام کرد.
به گزارش رویترز، این هواپیما که یک سوخو-۲۴ ساخت روسیه بود، اواخر چهارشنبه در یک زمین کشاورزی سقوط کرد.
سال گذشته میلادی نیز در پی سقوط یک هواپیمای دیگر نظامی در الجزایر ۲۵۷ نفر کشته شدند.
ادامه خبر
اسفند ۰۲, ۱۳۹۷
از سرگیری مذاکرات تجاری آمریکا و چین در سطح عالی امیدها را بالا برده است
رابرت لایتهایزر، نماینده آمریکا در مذاکرات تجاری در کنار معاون نخست وزیر چین
بخش انگلیسی صدای آمریکا - دولت ترامپ روز پنج شنبه مذاکرات با مقام های بلندپایه چینی را با هدف کاستن از تقابل تجاری که موجب نگرانی سرمایه گذاران در جهان شده و چشم انداز اقتصاد جهانی را در هاله ای از ابهام فرو برده است، از سر می گیرد.
هیات چینی به رهبری لیو هه، معاون نخست وزیر چین، در واشنگتن با هیات آمریکایی در راس آن رابرت لایتهایزر، نماینده آمریکا در مذاکرات تجاری، استیو منوشن، وزیر خزانه داری، ویلبر راس، وزیر بازرگانی، لری کادلو، مشاور اقتصادی کاخ سفید، و پیتر ناوارو، مشاور تجاری رئیس جمهور، دیدار و گفتگو می کند. انتظار می رود مذاکرات روز جمعه به پایان برسد.
پرزیدنت ترامپ معتقد است چین با به کار گرفتن روش های سوء استفاده جویانه در پی غلبه بر استیلای آمریکا در حوزه فناوری است. تحلیلگران امور تجاری می گویند روش های پکن شامل تحت فشار گذاشتن شرکت های آمریکایی برای ارائه اسرار تجاری شان و در بعضی موارد سرقت آن اطلاعات است.
ادامه خبر
اسفند ۰۲, ۱۳۹۷
هشت نفر به اتهام دست داشتن در حمله انتحاری سیستان و بلوچستان بازداشت شده‌اند
رئیس کل دادگستری استان سیستان و بلوچستان اعلام کرد که تاکنون هشت نفر به اتهام دست داشتن در حمله انتحاری هفته گذشته به اتوبوس سپاه پاسداران - که ۲۸ کشته بر جای گذاشت - بازداشت شده‌اند.
به گزارش ایسنا، ابراهیم حمیدی گفته است که دو تن از این افراد طی روزهای اخیر بازداشت شده‌اند و شش تن بقیه و پس از وقوع حمله انتحاری. اعلام شده یکی از بازداشت‌شدگان زن است.
رئیس کل دادگستری سیستان و بلوچستان خبر داده که در «خانه‌های تیمی» کشف شده در خاش و سراوان هم «۱۵۰ کیلو مواد منفجره آماده انفجار در خاش و ۶۰۰ کیلو مواد منفجره پیش ساخت بمب در سراوان» کشف شد.
روند بازداشت و محاکمه افراد متهم به دست داشتن در حمله‌های تروریستی در ایران، علنی نیست و نهادهای حقوق‌بشری بارها جمهوری اسلامی را به نقض حقوق این افراد و شکنجه آن‌ها به منظور «اعتراف اجباری» متهم کرده‌اند.
اتوبوس حامل پرسنل سپاه پاسداران ۲۴ بهمن ماه در جاده خاش-زاهدان در پی عملیات انتحاری منفجر شد. بر اثر این انفجار ۲۸ نفر کشته و ۱۳ نفر نیز زخمی شدند. گروه جیش العدل مسئولیت این حمله را بر عهده گرفت.
ادامه خبر
اسفند ۰۲, ۱۳۹۷
وابسته‌ نظامی ونزوئلا در سازمان ملل، خوان گوایدو را به رسمیت شناخت
سرهنگ پدرو چیرینوس
سرهنگ «پدرو چیرینوس» وابسته نظامی ونزوئلا در سازمان ملل متحد خوان گوایدو، رئیس جمهوری موقت و مشروع ونزوئلا را به رسمیت شناخت. پیام ویدئویی آقای چیرینوس شامگاه چهارشنبه یکم اسفند ماه منتشر شد.
جان بولتون مشاور امنیت ملی کاخ سفید هم در پیامی در توئیتر خود، این خبر را بازنشر داده و نوشت:‌«سرهنگ چیرینوس، دموکراسی برای ونزوئلا را بر دیکتاتوری مادورو ترجیح داده است.»
ایالات متحده آمریکا در تلاش است با کمک‌های بشردوستانه برای مردم ونزوئلا را به درون کشور بفرستد. کمک‌های ارسالی به کلمبیا در همسایگی ونزوئلا منتقل شده ولی نظامیان وفادار به مادورو،‌ مرز زمینی دو کشور را مسدود کرده‌اند.
برزیل هم به صف حامیان کمک به ونزوئلا پیوسته و اعلام کرد با آمریکا همکاری می‌کند تا کمک‌های بشردوستانه در اختیار مردم ونزوئلا قرار گیرد.
پیشتر جان بولتون، مشاور امنیت ملی کاخ سفید ضمن تائید رسیدن این کمک‌ها به نزدیک‌ترین نقطه مرزی ونزوئلا در خاک کلمبیا، از رئیس جمهوری این کشور تشکر کرد و همچنین خبر داد که یک سناتور آمریکایی در شهر کوکوتا حضور یافته است.
جان بولتون یکشنبه شب در توئیتر خود از «ایوان دوکه» رئیس جمهوری کلمبیا تشکر کرد.
او همچنین نوشت که ۱۸۰ تن از کمک‌های بشر دوستانه ایالات متحده به شهر «کوکوتا» در مرز ونزوئلا رسیده است. دولت مادورو که هنوز از حمایت نظامیان برخوردار است، بزرگراه منتهی به ونزوئلا را مسدود کرده و مانع ورود کمک‌های انسان دوستانه آمریکا شده است.
مشاور امنیت ملی با از رئیس جمهوری کلمبیا برای میزبانی از هزاران پناهجوی ونزوئلایی و حمایت محکم از خوان گوایدو تشکر کرد.
او بار دیگر گفت: وقت آن برای سایر کشورهای جهان است که مانند کلمبیا سخاوت و حمایت خود را نشان دهند.
آقای بولتون همچنین در یک توئیت دیگر به سفر سناتور مارکو روبیو به شهر مرزی کوکوتا اشاره کرد و نوشت که او اقدام مادورو برای ایجاد بحران انسانی را محکوم کرده و دوباره حمایت ایالات متحده از مردم ونزوئلا را یادآور شده است.
ونزوئلا در یکسال اخیر و به خاطر سیاست های نیکلاس مادورو با فقر و مشکلات اقتصادی مواجه شد.
یک ماه پیش، خوان گوایدو رئیس مجمع ملی ضمن اعلام نامشروع بودن دوره جدید ریاست جمهوری مادورو، به استناد قانون خود را رئیس جمهوری موقت ونزوئلا نامید و اعلام کرد قصد دارد دوباره انتخابات برگزار کند. ابتدا ایالات متحده و سپس بیش از پنجاه کشور دیگر ریاست جمهوری او را به رسمیت شناختند.
مادورو هنوز از حمایت نظامیان و کشورهایی چون روسیه، کره شمالی، ایران و چین برخوردار است.
کمک های بشر دوستانه
ایالات متحده برای کمک به مردم ونزوئلا تا کنون دو مرحله کمک ارسال کرده که در نقطه مرزی کلمبیا با ونزوئلا مانده است.
مشاور امنیت ملی رئیس جمهوری آمریکا روز شنبه ۲۷ بهمن از ارسال ۱۸۰ تن کمک‌های بشردوستانه دیگر برای تامین نیازهای فوری مردم ونزوئلا در چند روز آینده خبر داد.
​
ایالات متحده پیشتر در روز شنبه اعلام کرد بخشی از کمک‌های جدید برای مردم ونزوئلا، با سه فروند هواپیمای نظامی، به مقصد یک دهکده مرزی در کلمبیا ارسال شده است.
این کمک‌ها پیش از این توسط هواپیماهای تجاری به مرز کلمبیا و ونزوئلا ارسال شده بود.
ادامه خبر
اسفند ۰۲, ۱۳۹۷
نشست مقابله با سوء استفاده جنسی از کودکان | پاپ: مومنان می خواهند که این شر را دگرگون کنید
بخش انگلیسی صدای آمریکا - پاپ فرانسیس، رهبر کاتولیک های جهان، به مقام های مذهبی فراخوانده شده به یک اجلاس تاریخی جلوگیری از آزار جنسی، هشدار داد که کاتولیک های مومن فراتر از محکومیت جرائم کشیش ها، خواستار اقدامی قاطع در واکنش به این رسوایی اند.
اجلاس چهار روزه که به مقابله با سوء استفاده جنسی از کودکان اختصاص دارد و در واتیکان برگزار می شود، با سخنان پاپ آغاز شد و او با اشاره به سلسله مراتب رهبری در کلیسای کاتولیک گفت که مسئولیت شان در برخورد موثر با کشیش هایی که مرتکب تجاوز و کودک آزاری شده اند، بر پیشبرد این روند سنگینی می کند.
پاپ فرانسیس به ۱۹۰ رهبر کنفرانس های اسقف ها و مقام های مذهبی گفت، «به فریاد جوانانی گوش فرا دهید که خواهان عدالت اند» و از این فرصت بهره ببرید تا «این شر را به فرصتی برای ادراک و خلوص بدل کنید.»
رهبر کاتولیک های جهان هشدار داد: «قدیسان پروردگار نظاره گر هستند و در انتظار نه صرفا محکومیت های ساده و بدیهی که اتخاذ تدابیری کارآمد و محکم اند.»
ادامه خبر
اسفند ۰۲, ۱۳۹۷
عفو بین‌الملل: ایران فعالیت حامیان حقوق‌بشر را جرم می‌داند
سازمان عفو بین‌الملل در گزارشی به بررسی قوانین مربوط به فعالیت نهادها و سازمان‌های مدنی و فعالان حقوق بشر در نقاط مختلف دنیا پرداخته و نوشته است که جمهوری اسلامی با وضع مقررات مختلف عملا نهادهای مدنی را سرکوب کرده است.
عفو بین‌الملل در گزارش خود از جمله به بررسی موادی از قانون مجازات اسلامی، قانون احزاب و قانون سازمان‌های مردم‌نهاد پرداخته است.
براساس گزارش این سازمان این قوانین مانعی در راه تاسیس و فعالیت‌های مختلفاین نهادها ایجاد می‌کنند و حکومت با استفاده از قانون سازمان‌های مردم‌نهاد، عملا این نهادها را در کنترل خود دارد.
عفو بین‌الملل در گزارش خود اشاره کرده است که مقام‌‌های جمهوری اسلامی با استناد به برخی از مواد قانون مجازات اسلامی چون اقدام علیه امنیت ملی، تجمع به قصد تبانی علیه امنیت ملی و عضویت در گروه‌های مخالف، عملا دست به سرکوب نهادهای مدنی و سازمان‌های مردم‌نهاد زده‌اند.
سرنوشت نهادهایی چون کانون مدافعان حقوق‌بشر، انجمن دفاع از حقوق زندانیان، کمیته گزارشگران حقوق بشر و کارزار لغو گام به گام اعدام (لگام) از جمله مواردی است که مورد اشاره عفو بین‌الملل قرار گرفته است.
در این گراش به قوانین دیگر کشورها و استفاده آن‌ها از قوانین برای سرکوب نهادهای مدنی هم اشاره شده است.
ادامه خبر
اسفند ۰۲, ۱۳۹۷
ولیعهد عربستان وارد چین شد
اعطای نشان پاکستان به محمد بن سلمان از سوی عارف علوی رئیس جمهوری این کشور
محمد بن سلمان، ولیعهد عربستان سعودی در ادامه تور آسیایی خود وارد چین شد.
محمد بن سلمان، روز پنجشنبه ۲ اسفند، به چین، آخرین مقصد تور آسیایی خود رفت. او که در غرب مورد انتقادات دیپلماتیک قرار گرفته است، پیشتر به هند و پاکستان سفر کرده بود و در این دو کشور مجموعا ۱۲۰ میلیارد دلار وعده سرمایه گذاری داده است.
چین یکی از متحدان سیاسی و اقتصادی جمهوری اسلامی ایران است و رئیس‌جمهوری چین در آستانه سفر ولیعهد عربستان به کشورش با علی لاریجانی، رئیس مجلس شورای اسلامی دیدار کرد.
ادامه خبر
اسفند ۰۲, ۱۳۹۷
بازداشت فعالان محیط زیست در کردستان ادامه دارد؛ بیش از ده نفر در بازداشت هستند
آرمان وفایی (راست) و شاهو فرجی (چپ)
نیروهای امنیتی در استان کردستان ایران طی روزهای گذشته چند فعال محیط زیست دیگر را بازداشت کرده‌اند.
شبکه حقوق‌بشر کردستان گزارش کرده است که در روزهای اخیر دست‌گم ۴ فعال محیط زیست در شهرهای کردستان بازداشت شده‌اند.
آرمان وفایی، شاهو فرجی و زکریا نقشبندی روز ۲۸ بهمن ماه در سنندج و ایرج رحیم‌زاده روز ۲۹ بهمن در مریوان، فعالان محیط زیستی هستند که در هفته جاری بازداشت شدند.
هنوز از دلایل بازداشت و محل نگهداری این افراد خبری منتشر نشده است.
این بازداشت‌ها، در ادامه بازداشت گسترده فعالان محیط زیست و فعالان مدنی در کردستان است. از یازدهم دی ماه سال جاری تاکنون ده‌ها نفر از فعالان محیط زیست و مدنی در کردستان بازداشت شده‌اند.
ادامه خبر
اسفند ۰۲, ۱۳۹۷
آتش‌سوزی در بنگلادش دست‌کم ۸۱ کشته به جای گذاشت 
آتش‌سوزی در یک منطقه قدیمی شهر داکا، پایتخت بنگلادش، تاکنون باعث مرگ دست‌کم ۸۱ نفر شده و افراد بسیار دیگری نیز مجروح شده اند.
این آتش‌سوزی از یک ساختمان قدیمی آغاز شده که به گفته آتش‌نشان‌ها مواد شیمیایی در آن نگهداری می‌شد.
در طبقه‌های بالاتر این ساختمان خانواده‌هایی زندگی می‌کردند.
آتش‌سوزی مشابهی در سال ۲۰۱۲ حدود ۱۲۴ کشته در بنگلادش به جای گذاشت. شش ماه پس از آن یک آتش‌سوزی دیگر باعث مرگ دست‌کم ۱۱۰۰ نفر شد.
ادامه خبر
اسفند ۰۲, ۱۳۹۷
بازیگری که مدعی شده بود به او حمله شده، دستگیر شد
جسی اسمولت - آرشیو
جسی اسمولت، بازیگر آمریکایی که مدعی شده بود قربانی جرم ناشی از نفرت شده است، به دلیل گزارش دروغ به پلیس بازداشت شد.
این بازیگر سریال تلویزیونی آمریکایی امپراتوری (امپایر) به تازگی عنوان کرده بود که در شهر شیکاگو به او حمله شده است.
به گزارش «یو پی آی»، اسمولت به پلیس گفته بود که مهاجمین روی او یک مایع - که به نظر محلول سفید کننده می آمد - ریختند و دور گردنش یک طناب دار انداختند، و او را به خاطر نژاد و گرایش جنسی‌اش (همجسنگرایی) مورد تحقیر و ناسزا قرار دادند.
وکیل اسمولت در بیانیه ای این اتهام که اسمولت خود در این حمله دست داشته را رد کرد.
سخنگوی پلیس شیکاگو می‌گوید بررسی پرونده حمله به اسمولت منابع و وقت قابل توجهی از پلیس گرفته و ۱۲ کارگاه پلیس روی آن کار می کردند.
ادامه خبر
اسفند ۰۲, ۱۳۹۷
گوایدو برای تحویل گرفتن کمک‌های انسان‌دوستانه به مرز کلمبیا می‌رود
خوان گوایدو، رئيس جمهوری موقت ونزوئلا، برای دریافت کمک‌های انسان‌دوستانه که برای مردم ونزوئلا ارسال شده، به مرز این کشور با کلمبیا می‌رود.
به گزارش رویترز، گوایدو گفته است قصد دارد این کمک‌ها را روز شنبه و از طریق مرزهای زمینی و دریایی وارد ونزوئلا کند تا در میان مردم که از کمبود دارو و مواد غذایی رنج می‌برند، توزیع شود.
گوایدو قرار است فاصله ۸۰۰ کیلومتری کاراکاس تا مرز کلمبیا را با همراهی ۸۰ نفر از اعضای پارلمان طی کند.
دولت نیکلاس مادورو ضمن نفی وجود بحران غذایی در این کشور، اعلام کرده است که نیروهای نظامی ونزوئلا در مرزهای این کشور باقی می‌مانند تا مطمئن شوند کالایی وارد ونزوئلا نخواهد شد.
گوایدو که رئیس پارلمان ونزوئلا است، زمستان سال جاری با اعلام نامشروع بودن دولت مادورو، خود را به عنوان رئیس‌جمهوری موقت ونزوئلا معرفی کرد. ایالات متحده آمریکا نخستین کشوری بود که او را به رسمیت شناخت. اتحادیه اروپا و بسیاری از کشورهای آمریکای لاتین هم از گوایدو حمایت کرده‌اند.
ادامه خبر
اسفند ۰۲, ۱۳۹۷
گروهی از پیکارجویان عضو داعش به دولت عراق تحویل داده شدند
عکس از آرشیو
نیروهای دموکراتیک سوریه - که تحت حمایت دولت آمریکا هستند - بیش از ۱۵۰ پیکارجوی عضو گروه دولت اسلامی (داعش) را به دولت عراق تحویل دادند.
بخش عمده‌ای از این پیکارجویان تابعیت عراقی دارند اما اتباع کشورهای دیگر هم در میان آن‌ها حضور دارند.
رویترز به نقل از دو منبع از نیروهای نظامی عراق نوشته است که تحویل دادن این نیروها، نخستین مورد از این دست است. براساس توافق‌نامه‌ای میان دو طرف قرار است نیروهای دموکراتیک سوریه ۵۰۲ پیکارجوی عضو داعش را به دولت عراق تحویل دهند.
به گفته یک سرهنگ ارتش عراق بخش زیادی از این افراد تابعیت عراقی دارند، اما برخی از آن‌ها دارای تابعیت کشورهای دیگری هستند.
گفته می‌شود که خانواده بعضی از این پیکارجویان نیز همراه آن‌ها منتقل شده‌‌اند.
ادامه خبر
اسفند ۰۲, ۱۳۹۷
وزیر کشور بریتانیا: کسی را بدون کشور رها نمی‌کنیم
ساجد جاوید، وزیر کشور بریتانیا، گفته است او تصمیمی نخواهد گرفت که منجر به «بی کشور» شدن یک فرد شود.
به گزارش رویترز، جاوید پس از آن‌که بنگلادش اعلام کرد شمیمه بیگوم، شهروند بریتانیایی را که به گروه دولت اسلامی (داعش) پیوسته بود، برای ورود به این کشور نخواهد پذیرفت، این مسئله را اعلام کرد.
به گزارش رویترز، وزیر کشور بریتانیا گفت که درباره یک فرد مشخص صحبت نخواهد کرد، اما اضافه کرد که تصمیم او منجر به «بی‌ کشور» شدن هیچ فردی نخواهد شد.
شمیمه بیگوم سال ۲۰۱۵ به همراه دو هم‌‌مدرسه‌ای خود از بریتانیا فرار کرد و به پیکارجویان عضو گروه داعش در سوریه پیوست. او هفته گذشته و در حالی که حامله بود، در یک کمپ آوارگان در سوریه پیدا شد.
بریتانیا پیشتر با تصور این‌که او از طریق مادر خود شهروندی بنگلادش را دارد، تابعیت او را لغو کرده بود. وزارت خارجه بنگلادش اما اعلام کرده است که شمیمه بیگوم شهروند این کشور نیست و اجازه ورود به بنگلادش را ندارد.
براساس قوانین بریتانیا، سلب تابعیت از یک فرد تنها در صورتی امکان‌پذیر است که این فرد امکان اخذ شهروندی را از کشور دیگری داشته باشد.
ادامه خبر
اسفند ۰۲, ۱۳۹۷
یونکر: به خروج بریتانیا از اتحادیه اروپا در چهارچوب یک توافق خوشبین نیستم
ژان کلود یونکر، رئيس کمیسیون اتحادیه اروپا، گفته است نسبت به خروج بریتانیا از اتحادیه اروپا در چهارچوب یک توافق میان دو طرف «خوشبین» نیست.
به گزارش رویترز، رئیس کمیسیون اتحادیه اروپا اضافه کرده است که خروج بریتانیا از اتحادیه اروپا بدون دستیابی به یک توافق می‌تواند از نظر اقتصادی هزینه‌های زیادی تحمیل کند.
یونکر گفته است که خروج بدون توافق بریتانیا از اتحادیه اروپا گزینه‌ای است که او نمی‌تواند آن را در نظر نگیرد، اما به گفته او چنین اقدامی «هزینه‌های اجتماعی و اقتصادی» سنگینی بر بریتانیا و دیگر نقاط اروپا خواهد داشت.
مجلس بریتانیا پیشتر طرح ترزا می درباره برگزیت را - که از سوی اروپا تایید شده بود - رد کرد و بعدتر رای به انجام تغییراتی در برگزیت داده بود.
یکی از موضوعات مورد اختلاف بر سر برگزیت مرز مشترک منطقه ایرلند شمالی است، که با جمهوری ایرلند که عضو اتحادیه اروپا است، مرز مشترک دارد و با خروج لندن از اتحادیه اروپا باید قوانین مرزی جدیدی برای آن تصویب شود.
تاریخ رسمی خروج بریتانیا از اتحادیه اروپا ۲۹ مارس (۹ فروردین) تعیین شده است.
ادامه خبر
اسفند ۰۲, ۱۳۹۷
عکس از آرشیو
طی ماه گذشته دست‌کم شش نوکیش مسیحی در شهر رشت، مرکز استان گیلان در شمال ایران، از سوی نیروهای امنیتی بازداشت شده‌اند.
هرانا گزارش کرده است که حسین کدیور و خلیل پوردهقان در نهم بهمن ماه، عبدالرضا علی حق‌نژاد در ۲۱ بهمن و محمد وفادار، محمد اسلام‌دوست و کمال نعمانیان در ۲۶ بهمن ماه بازداشت شدند.
براساس گزارش‌ها نیروهای امنیتی به فاطمه پسندیده، همسر کشیش زندانی یوسف ندرخانی، هم اعلام کرده‌اند که در صورت خروج از استان گیلان بازداشت خواهد شد.
هنوز از اتهام افراد بازداشت شده یا محل نگهداری آن‌ها خبری منتشر نشده است.
مایک پمپئو، وزیر خارجه آمریکا، بارها نابردباری مذهبی رژیم ایران و سرکوب گسترده و خشونت آمیز اقلیت های دینی مختلف، از جمله دراویش، توسط آن رژیم را محکوم کرده است.​
ادامه خبر
اسفند ۰۲, ۱۳۹۷
معترضان کاتالان خیابان‌ها را مسدود کردند
معترضان در ایالت کاتالونیا در کشور اسپانیا، اتوبان‌ها اصلی، مسیر حرکت قطارها و بعضی خیابان‌های شهر بارسلون را مسدود کردند.
به گزارش آسوشیتدپرس، اعتصاب عمومی در رو پنج‌شنبه دوم اسفندماه از سوی یکی از نهادهای حامی استقلال کاتالونیا برنامه‌ریزی شده بود.
اعتصاب‌کنندگان در خیابان‌ها و ایستگاه‌های راه‌آهن تجمع کردند و تایرها را در اتوبان‌ها به آتش کشیده و راه‌ها را مسدود کردند.
هدف این اعتصاب برخی اصلاحات اجتماعی چون افزایش حداقل حقوق و ۳۵ ساعت کار در هفته اعلام شده، اما بهانه اصلی این اعتصاب ادامه بازداشت و محاکمه رهبران استقلال‌طلب کاتالونیا است.
برخی اعضای سابق دولت و پارلمان محلی کاتالونیا و فعالان مدنی این منطقه پس از برگزاری رفراندوم استقلال در اول اکتبر سال ۲۰۱۷ بازداشت شدند. محاکمه آن‌ها به تازگی در شهر مادرید، پایتخت اسپانیا، آغاز شده است.
ادامه خبر
اسفند ۰۲, ۱۳۹۷
دو کشته در تیراندازی در مونیخ؛ پلیس: شواهدی از حمله تروریستی وجود ندارد
عکس از آرشیو
تیراندازی در شهر مونیخ، در جنوب آلمان، باعث مرگ دو نفر شد. یک سخنگوی پلیس گفته است که نشانه‌ای از تروریستی بودن این تیراندازی وجود ندارد.
به گزارش رویترز، این تیراندازی امروز پنج‌شنبه دوم اسفند ماه رخ داد. به گفته پلیس آلمان یکی از دو فرد کشته شده، اقدام به تیراندازی کرده بود.
هنوز اطلاعاتی درباره قربانیان این حادثه یا دلیل تیراندازی منتشر نشده است.
هشدار امنیتی در آلمان از دسامبر سال ۲۰۱۶ و به دنبال حمله یک پناه‌جوی تونسی با کامیون به جمعیت، در بالاترین سطح خود است.
ادامه خبر
اسفند ۰۲, ۱۳۹۷
رئیس جمهوری فرانسه: یهودی‌ستیزی به بیشترین حد از جنگ جهانی دوم رسیده است
امانوئل ماکرون، رئيس جمهوری فرانسه، گفته است که میزان یهودی‌ستیزی به بیشترین حد خود از زمان وقوع جنگ جهانی دوم رسیده است.
ماکرون در دیدار با رهبران جوامع یهودی فرانسه گفت این کشور، تمام اروپا و عموم دموکراسی‌ها در غرب شاهد افزایش بی‌سابقه یهودی‌ستیزی هستند.
طی هفته‌های اخیر چندین مورد اهانت علیه یهودیان صورت گرفت که از آن جمله می‌توان به توهین به آلن فینکل‌‌کوت، فیلسوف فرانسوی در حاشیه تظاهرات جلیقه زردها؛ کشیدن صلیب شکسته نازی روی قبرهای یهودیان؛ و کشیدن صلیب شکسته روی تصاویر سیمون وی سیاست‌مدار یهودی‌تبار فرانسوی و در دفتر احزاب چپ‌گرای فرانسه.
مردم فرانسه سه‌شنبه‌ شب هفته جاری در اعتراض به افزایش یهودستیزی با شعار «دیگر بس است» دست به تظاهرات در ده‌ها شهر این کشور زدند.
فرانسه با بیش از ۵۰۰ هزار یهودی، دارای بزرگ‌ترین جامعه یهودیان در اروپا است. با این حال وزارت کشور فرانسه اعلام کرده است که اقدام‌های یهودستیزانه در این کشور با ۷۴ درصد افزایش نسبت به سال ۲۰۱۷، به دست‌کم ۵۴۱ مورد در سال ۲۰۱۸ رسیده است.
ادامه خبر
اسفند ۰۲, ۱۳۹۷
ترامپ: زن متولد آمریکا و عضو داعش، حق بازگشت به کشور ندارد
دونالد ترامپ می‌گوید اجازه نمی‌دهد شهروند زنی که زاده ایالات متحده است و به گروه موسوم به حکومت اسلامی در سوریه پیوسته، به آمریکا بازگردد، چرا که او دیگر شهروند این کشور نیست؛ وکیل این زن اظهارات ترامپ را رد کرده‌است.
آقای ترامپ گفته او دستور داده‌ است که هدی موثانا اجازه بازگشت به کشور را نداشته باشد: «من از مایک پومپئو، وزیر خارجه، خواستم [تا مانع از بازگشت او شود] و او هم کاملا با من هم‌عقیده بود که نباید اجازه داد هدی موثانا به کشور بازگردد».
مایک پمپئو پیشتر در بیانیه‌ای گفته بود بازگشت هدی موثانا، که اهل ایالت آبالاما است، به آمریکا «هیچ مبنای حقوقی» ندارد. به گفته وزیر خارجه ایالات متحده این فرد «نه گذرنامه معتبر آمریکایی دارد، و نه از حق دستیابی به هرگونه روادید و یا گذرنامه برای سفر به ایالات متحده برخوردار است.»‌
بریتانیا نیز روز چهارشنبه شهروندی یکی از زنان شهروند این کشور که به عنوان «عروس داعش» به این گروه پیوسته‌ بود را لغو کرد.
ادامه خبر
اسفند ۰۲, ۱۳۹۷
مرکز آمار ایران: تورم بهمن ماه ۲۵.۳ و تورم نقطه به نقطه ۴۲.۳ درصد است
مرکز آمار ایران در گزارشی اعلام کرد نرخ تورم در یک سال منتهی به بهمن ماه سال ۹۷ به ۲۳.۵ درصد رسیده است که ۲.۹ درصد نسبت به ماه گذشته افزایش پیدا کرده. هم‌زمان تورم نقطه به نقطه نیز به ۴۲.۳ درصد رسیده است.
نرخ تورم نقطه به نقطه بدان معناست که خانواده‌های ایرانی نسبت به بهمن ماه سال گذشته طور متوسط ۴۲.۳ درصد بیشتر برای خرید یک «مجموعه کالا و خدمات یکسان» هزینه کرده­‌اند.
به گزارش فارس، شاخص قیمت در «خوراکی‌ها، آشامیدنی‌ها و دخانیات» به نسبت ماه گذشته ۴.۵ و قیمت «کالاهای غیرخوراکی و خدمات» ١.١ درصد افزایش پیدا کرده است. تغییرات قیمت این دو گروه نسبت به بهمن ماه سال گذشته هم ٦٤.٣ و ٣٣.٥ درصد اعلام شده است.
براساس این آمار ماه گذشته در ایران برخی کالاها «با افزایش شدید قیمت» همراه بوده‌اند. سبزیجات، گوشت، خودرو، پوشاک و کفش و غذاهای سرو شده در رستوران‌ها در این ماه بیشترین افزایش قیمت را نسبت به ماه قبل داشته‌اند.
ادامه خبر
۱
۳
۵
۶
۷
۸
۴
۵
۱
۲
۳
۴
