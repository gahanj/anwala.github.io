PKK’nin kurucularından Cemil Bayık, Trump’ın Suriye’den çekilme kararına ilişkin, “ABD’nin Ortadoğu’dan çekildiği söylenemez fakat ABD politikalarında değişiklik oluyor” dedi. Bayık ABD’nin IŞİD karşıtı koalisyondan çekildiğini savundu. Almanca yayın yapan Lower Class dergisine konuşan KCK Yürütme Konseyi Eşbaşkanı Cemil Bayık, IŞİD saldırılarının Suriye, Irak, Kürdistan Bölgesi ve Rojava’da artmasıyla birlikte Kürtlerin IŞİD karşıtı koalisyona önem verdilerdiğini belirterek, “Böyle bir mücadelenin en ağır yükünü (Kürtler) omuzladılar. Kürdistan’ın ötesinde, Arap sahalarının DAİŞ faşizminden kurtarılması için evlatlarını seferber ettiler” dedi.
ABD Başkanı Trump’ın Suriye’den çekilme kararına ilişkin bir soruyu yanıtlayan Bayık, Türkiye’nin Rusya ve İran’la olan ilişkilerini “şantaj” olarak kullandığını ileri sürerek, “ABD’nin geri çekilme kararı biraz da buna dayanıyor. Aslında 2015 yılından itibaren başlayan bir süreç” ifadelerini kullandı. “ABD Ortadoğu’da önemli bir güçtür, öyle çekilemez” diyen Bayık, “ABD politikalarında değişiklik oluyor, buralardan çekilmiyor, DAİŞ karşıtı, DAİŞ’i yenilgiye uğratan koalisyondan çekiliyor” şeklinde konuştu.
Avrupa devletlerinin ve özellikle de Almanya, Fransa ve İngiltere’nin Trump’ın kararına tepki gösterdiğini hatırlatan Cemil Bayık, “ABD içinde tepkiler geldi; Pentagon’dan geldi, dışişlerinden geldi, istifalar oldu, Senato’dan geldi. Bu belli bir baskı oluşturdu, bunun üzerine yeni açıklamalar geldi; koruyacağız, bilmem yavaş çekileceğiz gibi ABD’nin aldatıcı tutumları gelişiyor. Tutarsızdır, istikrarsızdır. Her gün farklılık arz ediyor” dedi. ABD’nin bu politikayla “inandırıcılığını” kaybettiğini dile getiren Bayık, bu ülkenin “Türkiye’nin Kürt soykırımını” desteklediğini savundu.
ABD’nin ambargolar yoluyla İran üzerindeki baskıyı artırdığını dile getiren KCK Yürütme Konseyi Eşbaşkanı, “ABD İran üzerindeki baskıları artıracak. Fakat Suriye’de yapıldığı gibi, Mısır’da yapıldığı gibi, diğer ülkelerde yapıldığı gibi olamaz. İran’ın koşulları farklı, İran’a dönük ABD müdahaleleri farklı yöntemlerle gelişir, gelişiyor, daha çok ekonomik ambargolar öne çıkıyor. Her halde istihbarat faaliyetleri öne çıkacak. Darbeci yaklaşımlar İran’da da gündeme gelebilir. Artık hangi yöntemler öne çıkar bilemeyiz ama şimdi ABD, İran’a karşı mücadeleyi öne çıkartmak istiyor ve herkesin kendisinin İran’a karşı aldığı tutuma katılmasını istiyor” dedi. Bayık, bu durumun “Kürtlerin çıkarına” olmadığını ileri sürerek, ABD’nin bu durumda Türkiye’yi değerlendirmek istediğini ve Türkiye’ye dayanmak istediğini söyledi.
