Brittisk tidning kompenserar Melania Trump efter artikel
Publicerad
26 januari 2019
Melania Trump grät inte på valkvällen, hon träffade inte Donald Trump 1996 och hennes modellkarriär tog inte fart för att han hjälpte henne.
Efter en artikel med flera felaktiga påståenden ber nu den brittiska nyhetstidningen The Daily Telegraph om ursäkt.
I en artikel som publicerades förra helgen förekom det enligt ansvariga på tidningen flera falska påståenden om den amerikanska presidenthustrun. Förutom att be om ursäkt ska tidningen även utfärda en rejäl ekonomisk kompensation till Melania Trump, rapporterar The Guardian .
Falska påståenden
I artikeln uppgavs det bland annat att Melania Trumps pappa var kontrollerande och styrde hela familjen. Det påstods även att Melania Trumps modellkarriär inte gick särskilt bra innan hon träffade Donald Trump, och att det var på grund av hans hjälp som den tog fart.
Tidningen fick även dra tillbaka ett påstående om att Melania hade gråtit på valkvällen.
Fick dra tillbaka uppgifter
Artikeln ska nu vara borttagen från sajten, och tidningen har bett om ursäkt till Melania Trump. Ansvariga på tidningen har uppgett i ett uttalande att artikeln innehöll flera fel som aldrig borde ha publicerats.
Relaterat
Så arbetar vi
SVT:s nyheter ska stå för saklighet och opartiskhet. Det vi publicerar ska vara sant och relevant. Vid akuta nyhetslägen kan det vara svårt att få alla fakta bekräftade, då ska vi berätta vad vi vet – och inte vet. Läs mer
