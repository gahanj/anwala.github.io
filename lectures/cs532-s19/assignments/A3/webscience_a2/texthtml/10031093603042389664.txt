World Grand Prix ratkeaa sunnuntaina – Trump ja Carter taistelevat mestaruudesta
Julkaisija: Olli Kivioja Julkaistu:
helmikuu 10, 2019 14:16
Carter oli katkaissut puolivälierissä David Gilbertin komean vireen selkein 5-1-lukemin, kun taas Xiao rääpi itsensä väkisin voittoon kämppäkaveristaan Yuan Sijunista niukkaakin niukemmin 5-4.
Välierästä oli lupa odottaa tasaista vääntöä kahden tasokkaan mutta viime aikoina hieman alakanttiin pelanneen snookeristin välillä, mutta Carter näytti kaapin paikan heti ottelun alussa, eikä antanut 30-vuotiaalle kiinalaiselle armoa: englantilainen teki ottelun neljään ensimmäiseen erään parhaimmillaan 382 pistettä peräjälkeen. Viimeinen niitti nähtiin viidennessä erässä, kun Xiao pussitti viimeisen mustan kanssa myös kiven, ja Carter kuittasi erän uusintamustalla.
”Olisi epätodellista voittaa sunnuntaina. Minulla on meneillään kaikenlaista pöydän ulkopuolella, ja tuntuu hurjalta olla loppuottelussa, odotan finaalia innolla”, Carter päivitteli loistavaa viikkoaan World Snookerin mukaan. 
Trumpin reitti loppuotteluun oli huomattavasti mutkikkaampi. Puolivälierissä englantilainen supertähti voitti maailmanlistan kärkipelurin Mark Selbyn jo toista kertaa lyhyen ajan sisällä selkeästi 5-1, mutta välierässä Hawkinsia vastaan Trump joutui näyttämään kaikki taistelijan lahjansa.
Hawkins tuntui pitävän juuri ja juuri ottelun hallussaan läpi huipputasaisen väännön, mutta ratkaisevimmalla hetkellä katkaisuerässä Trumpin kantti kesti paremmin; loistava 92 pisteen sarja saatteli Juddernautin jo uran 19. rankingturnausfinaaliin.
”Jossain vaiheessa minusta tuntui, etten minun vain ollut tarkoitus voittaa tänään. Minun piti uskoa itseeni ja muistuttaa itseäni, että olin yhä mukana ottelussa vaikka olinkin takaa-ajoasemassa suurimman osan ottelusta. Olin todella iloinen ottelun ratketessa”, Trump totesi World Snookerille.
Trump voi nousta Jimmy Whiten rinnalle
Sunnuntai tarjoaa Trumpille mahdollisuuden voittaa ensimmäistä kertaa urallaan kolme isoa turnausta saman kauden aikana: 29-vuotias englantilainen on ollut voitokas jo Scottish Openissa ja alkuvuoden Mastersissa. Trumpille rankingturnausvoitto olisi uran kymmenes, ja nostaisi hänet kaikkien aikojen tilastoissa legendaarisen Jimmy Whiten rinnalle.
Carterilla haussa on taas uran viides rankingturnasvoitto, ja ensimmäinen sitten vuoden 2016. Rankingsijalla 19 tällä hetkellä majaileva 39-vuotias peluri parantaisi turnausvoitolla myös entisestään asemiaan taistelussa suorasta paikasta MM-kisojen pääsarjaan.
Carterin osalta keskinäisten ottelujen tilastot Trumpia vastaan antavat syytä optimismiin, Championship Leaguen ottelut huomioon ottamatta, kaksikosta varttuneempi johtaa head-to-head -tilastoa lukemin 4-3. Ikimuistoisin kohtaaminen kaksikon välillä nähtiin vuonna 2012, kun juuri läpimurtonsa maailman huipulle tehnyt Trump hävisi yllättäen toisen kierroksen kohtaamisen tulisen väännön jälkeen 13-12.
100 000 puntaa palkintorahaa voittajalle tarjoava loppuottelu pelataan tutusti kahdessa jaksossa, ja voittoon tarvitaan kymmenen erävoittoa. Finaalia pääset seuraamaan Eurosportin sekä  Unibet-TV:n  välityksellä! Turnauksen otteluohjelmaan pääset tutustumaan  TÄSTÄ LINKISTÄ! 
Samantyyppiset artikkelit
Luvassa vauhtia ja vaarallisia tilanteita - Shoot Out on täällä taas! finnsnooker.com/snooker-shoot-… #snookerfi
