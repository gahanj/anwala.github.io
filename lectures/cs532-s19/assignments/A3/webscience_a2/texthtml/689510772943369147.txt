Questo sito usa cookie di terze parti (anche di profilazione) e cookie tecnici. Continuando a navigare accetta i cookie. Cookie policy
Lucia Capuzzi, inviata a Caracas giovedì 7 febbraio 2019
Parla il presidente autoproclamato: non sono guidato da Trump. Roma ci sostenga
COMMENTA E CONDIVIDI
«Juan, ti ammiriamo!». La biblioteca  dell’Università Cattolica  Andrés Bello di Caracas è in fermento. Gli studenti sono euforici. Sembra una festa di laurea e, invece, è un comizio del «nostro presidente  », gridano i ragazzi. «Guaidó, Guaidó, Guaidó», intonano  in coro. L’ingegnere  35enne si mostra a suo agio fra i fan. A cui dà la precedenza  rispetto ai giornalisti  internazionali lanciati al suo inseguimento  per tutta Caracas. Arriva accompagnato  dai più stretti collaboratori,  una decina di persone in tutto,  guardie del corpo incluse. Nessun corpetto antiproiettile o “blindatura” speciale per l’uomo che, il 23 gennaio, ha sfidato Nicolás Maduro proclamandosi  presidente ad interim del Venezuela. Guaidó sorride sempre, mostrando i denti bianchi e perfetti. Posa con i giovani che gli chiedono un autografo e una foto. «Dai, facciamo  un selfie, scatto io», scherza con le ragazze. «È che qui per me è come tornare a casa», dice il leader del Parlamento  e dell’opposizione che si è formato proprio sui banchi di questa Università, retta dalla Compagnia di Gesù. Risponde alle domande solo dopo aver stretto la mano ed essersi presentato ad ogni cronista. «La prego,  mi faccia solo bere un bicchier d’acqua», dice.
Iniziamo dall’Italia. Che cosa pensa della posizione di Roma. Il vicepremier  Luigi Di Maio ha ribadito che il governo resterà neutrale. Che cosa risponde?
È un Paese fratello. In Venezuela tanti  discendono dagli italiani. I vostri immigrati hanno contribuito al nostro  sviluppo. Anche loro sono in attesa  dei passi che intraprenderà nei prossimi giorni il governo. Sono sicuro  che alla fine si deciderà a sostenere il legittimo presidente.
Che sarebbe, quindi, lei…
Già, sono io. Maduro dice lo stesso. E allora? Non sono io a dirlo bensì la Costituzione.  Le elezioni del 20 maggio sono state fraudolente. Per tale ragione, la carica presidenziale era vacante a partire  dal 10 gennaio. La Carta prevede, dunque, che il leader dell’Assemblea nazionale assuma l’incarico, in via  temporanea, di capo  dello Stato. Ed è quel  che ho fatto.
Lei è diventato nel giro  di poche settimane  uno degli uomini più noti del Venezuela.  Dell’America Latina.  Com’è potuto accadere?  Guaidó è un presidente improvvisato?
Credo che più che concentrarsi sulla mia persona si dovrebbe considerare  il lavoro compiuto in questi anni, con fatica, dall’opposizione. Abbiamo  creato reti, fatto campagna porta a porta nei quartieri popolari. Il momento  attuale, che io definisco di rinascita  – perché i cittadini hanno finalmente ritrovato la speranza – è il frutto di un lungo lavoro.
Finora, però, tale lavoro non aveva prodotto risultati…
Dobbiamo considerare il fatto che l’opposizione si trova a fare i conti con una dittatura. Ci sono stati decine di morti nella repressione solo nell’ultima  settimana di gennaio. Per non parlare delle vittime delle proteste del febbraio 2014 e dell’estate  2017. Non è, poi, corretto affermare che la strategia del fronte anti-madurista non abbia prodotto risultati. Nel 2015, l’opposizione ha vinto  le elezioni legislative  in condizioni che potremmo eufemisticamente definire «sfavorevoli».
Nicolás Maduro la accusa di essere  solo il fantoccio degli americani. È così?
Grazie per la domanda. È importante  sottolinearlo. Con questa affermazione,  Maduro manca di rispetto, non solo a me e agli anni di resistenza delle  forze di opposizione, bensì ai milioni  di venezuelani che si sono mobilitati  nelle marce degli scorsi giorni.  Non per Guaidó. Ma perché vogliono  chiudere la tragica pagina del chavismo. Quanto a me, non sono il burattino di nessuno, tantomeno di Trump. Sono solo un militante che vuole un Venezuela libero. Mi tocca, per questo, una grande responsabi-lità:  quella di gestire al  meglio la fase cruciale  in cui ci troviamo,  mantenendo il popolo  mobilitato nella  battaglia per la dignità.  Il Venezuela sta  dimostrando ancora  una volta il suo spirito  eroico e combattivo. Il Paese ha ricominciato a credere in se stesso. Per questo sono fiducioso. Riusciremo  a riconquistare la libertà.
È favorevole a un’azione militare degli Stati Uniti? Certo che no. Ci mancherebbe altro. Né io né il resto dell’opposizione vogliamo  un’invasione “gringa”. Non vogliamo,  però, che il Venezuela resti dominato da una dittatura.
Lei è cresciuto nell’era di Hugo Chávez,  per tanti quasi un idolo. Lei ha mai creduto alle sue parole?
Diciamo che Chávez non mi è mai stato simpatico. Per una ragione fondamentale:  nel 1992 ha cercato di conquistare il potere con la forza. Posso  condividere le cause che l’avevano portato a inscenare il golpe. Sono, però, assolutamente contrario al metodo.  Creo fermamente nella non violenza.  I miei riferimenti sono i leader che hanno promosso cambiamenti senza spargimento di sangue. È quanto  stiamo cercando di fare ora.
Immaginiamo che Maduro si ritiri.  Che cosa farà dopo Guaidó? Si candiderà?
Lo valuteremo insieme a tutte le forze  d’opposizione. Ripeto: Guaidó non è un outsider. È parte di un movimento  che decide insieme. Non per il bene del singolo, ma per il bene del Venezuela.
© Riproduzione riservata
Silvia Guzzetti
Primo Piano
